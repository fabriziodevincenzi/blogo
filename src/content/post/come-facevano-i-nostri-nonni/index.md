---
title: "Come facevano i nostri nonni"
description: "Siamo proprio sicuri di sapere come si faceva un volta? E siamo proprio sicuri che i nostri avi sarebbero contenti di come agiamo oggi?"
publishDate: "31 Mar 2023"
coverImage:
  src: "./fiat-600-anni-sessanta.jpg"
  alt: "Fiat 600, proprio come quella di mio nonno"
tags: ["pensieri"]
---

Nel palazzo dei miei nonni materni c'erano sei appartamenti disposti su tre piani, cioè dalla stessa scala accedevano sei famiglie. Poi c'erano altre due scale che accedevano dallo stesso portico. Era un palazzo che anche a inizi anni Duemila sapeva ancora molto di anni Sessanta del secolo scorso. Le linee, le ringhiere, le vernici già non lasciavano dubbi allo sguardo, ma poi la vita era fatta di cestini in vimini calati dai piani alti per tirar su la spesa o gli alimenti conservati nelle dispense ricavate nei garage di coloro che non avevano più la stessa auto dal boom economico, tanto bassa quando stretta da poter ancora non essere lasciata fuori. Ed era là sotto che si facevano la maggior parte degli incontri fatti di ossequi e sorrisi, battute e massime esistenziali che si ispiravano di certo al vissuto, ma che non ne svelavano mai tutti i dettagli.

Tornando alla scala dove abitavano i miei nonni, due delle sei famiglie erano in realtà la stessa allargata: i nonni al primo piano mentre figlio, nuora e nipote al piano di sopra. Figlio a cui dissero solo in età avanzata che, biologicamente parlando, in realtà era figlio dei suoi zii. Quando avvenne l'affido o l'adozione, o in qualunque modo lo si voglia chiamare, erano veramente gli anni Sessanta e le necessità economiche, l'amore per i fratelli e le sorelle, nonché la speranza per il nuovo nato, rendeva diffusa una pratica di cui non si sa molto, semplicemente perché fino a quegli anni non regolamentata, o almeno non nel modo in cui concepiamo oggi il concetto di adozione.

Non sono qui per approfondire l'evoluzione storica e giuridica dell'adozione. Ciò di cui mi preme parlare sono due concetti che purtroppo condizionano la politica di oggi e che stanno condizionando il dibattito sulla maternità surrogata:
1. “Come facevano i nostri nonni”
2. Le battaglie politiche durano il tempo di una storia Instagram

# Proprio come facevano i nostri nonni
Variante folcloristica della formula ”Come in natura”, è la frase tipica di chi, privo di riferimenti storici, costruisce la propria identità sull'assenza di fonti con l'unico scopo di imporre agli altri la propria visione del mondo.

 Così scrive Michela Murgia nel suo romanzo *Accabadora*, pubblicato nel 2009 da Einaudi.
> Fillus de anima: è così che chiamano i bambini generati due volte, dalla povertà di una donna e dalla sterilità di un'altra.
