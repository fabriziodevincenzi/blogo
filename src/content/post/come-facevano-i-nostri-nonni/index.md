---
title: "Come facevano i nostri nonni"
description: "Al passato e agli avi si attribuiscono strutture monolitiche, solo per accarezzare le identità fragili"
publishDate: "31 Mar 2023"
coverImage:
  src: "./fiat-600-anni-sessanta.jpg"
  alt: "Fiat 600, proprio come quella di mio nonno"
tags: ["pensieri"]
---

Nel palazzo dei miei nonni materni c'erano sei appartamenti disposti su tre piani, cioè dalla stessa scala accedevano sei famiglie. Poi c'erano altre due scale che accedevano dallo stesso portico. Era un palazzo che anche a inizi anni Duemila sapeva ancora molto di anni Sessanta del secolo scorso. Le linee, le ringhiere, le vernici già non lasciavano dubbi allo sguardo, ma poi la vita era fatta di cestini in vimini calati dai piani alti per tirar su la spesa o gli alimenti conservati nelle dispense ricavate nei garage di coloro che non avevano più la stessa auto dal boom economico, tanto bassa quando stretta da poter ancora non essere lasciata fuori. Ed era là sotto che si facevano la maggior parte degli incontri fatti di ossequi e sorrisi, battute e massime esistenziali che si ispiravano di certo al vissuto, ma che non ne svelavano mai tutti i dettagli.

Tornando alla scala dove abitavano i miei nonni, due delle sei famiglie erano in realtà la stessa allargata: i nonni al primo piano mentre figlio, nuora e nipote al piano di sopra. Figlio a cui dissero solo in età avanzata che, biologicamente parlando, in realtà era figlio dei suoi zii. Quando avvenne l'affido o l'adozione, o in qualunque modo lo si voglia chiamare, erano veramente gli anni Sessanta e le necessità economiche, l'amore per i fratelli e le sorelle, nonché la speranza per il nuovo nato, rendeva diffusa una pratica di cui non si sa molto, semplicemente perché fino a quegli anni non regolamentata, o almeno non nel modo in cui concepiamo oggi il concetto di adozione.

"Come facevano i nostri nonni" è un po' la variante folcloristica del modo di dire ”Come in natura”, la frase tipica di chi, privo di riferimenti storici, costruisce la propria identità su un passato idealizzato, con l'unico scopo, poi, di imporre agli altri la propria visione del mondo.

Eppure i nostri nonni, i nostri avi, erano talvolta capaci di inventare soluzioni ai problemi. Sicuramente sapevano anche creare problemi laddove se ne sarebbe potuto fare a meno. Un rapporto per forza di cose realmente più stretto con la natura rendeva noti i tanti limiti che, con spirito di adattamento, era necessario cercare di oltrepassare in qualche modo. 

 Scrive Michela Murgia nel suo romanzo *Accabadora*, pubblicato nel 2009 da Einaudi.
> Fillus de anima: è così che chiamano i bambini generati due volte, dalla povertà di una donna e dalla sterilità di un'altra.

Quando si aveva poco si era anche capaci di condividere i propri averi, perfino quando si trattava di figli. Senza nulla di scritto, con una stretta di mano, o un abbraccio, e tante lacrime.

La storia familiare custodita nel palazzo dei miei nonni mi viene in mente ogni volta che, in nome della natura o di qualche legge divina, si proibisce a coppie che, per i più diversi motivi, non possono avere figli di accedere a pratiche che farebbero "solo" la felicità delle persone. Ora che le conoscenze e le tecnologie lo consentirebbero, si è capaci di porre limiti di cui si potrebbe benissimo fare a meno:
- con l'assenza di un serio dibattito quando in questi mesi si parla di gravidanza surrogata;
- con il non raggiungimento del quorum nei referendum abrogativi del 2005 in materia di "procreazione medicalmente assistita".
