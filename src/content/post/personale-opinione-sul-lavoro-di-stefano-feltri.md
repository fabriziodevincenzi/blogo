---
title: "Personale opinione sul lavoro di Stefano Feltri"
publishDate: "27 August 2023"
description: "Non so cosa Stefano Feltri farà da grande, ma c'è tanto bisogno di democratizzare l'economia, anche col contributo del giornalismo"
tags: ["editoria"]
---

Ho da poco finito di leggere il libro “Inflazione. Cos'è, da dove viene e come ne usciremo” (Utet, 2023) di Stefano Feltri. Lettura consigliata per capire in quali acque, come società, stiamo navigando da ormai un paio d’anni, conoscendo la lunga rotta percorsa almeno dagli accordi di Breton Woods del 1944 in poi, con un importante approfondimento su come sono state affrontate le passate crisi inflattive, in particolare quella degli anni Settanta.

Non so dove e non so quando, ho letto o ascoltato Stefano Feltri che, nel presentare il libro, ha descritto il suo lavoro come volto a spiegare in parole semplici cos’è, come nasce, come è stato contrastato in passato (errori commessi inclusi) quel fenomeno che è la crescita dei prezzi, per certi aspetti ancora in parte ignoto agli economisti, oggetto della missione delle banche centrali e, ovviamente, così centrale anche nell’economia domestica di tutti. Per questo, quindi, le “parole semplici”, per spiegare un fenomeno di macro-economia a chiunque, affinché possa conoscere il contesto nel quale va a fare la spesa o la benzina oppure chiede un prestito o un aumento salariale. Per dire se sia riuscito e riesca in questo intento non saprei da dove iniziare, sicuramente l’ambizione stessa di spiegare la complessità economica, e sue correlazioni con le scelte e i fenomeni politici e con la vita di tutti i giorni, a chi non l’ha studiata è lodevole.

L’altro lavoro che Stefano Feltri sta portando avanti è la newsletter Appunti, che in qualche modo è anche un podcast. Uno spazio tutto suo, nel quale parla di ciò che vuole e nel quale, con lo stile di quando era direttore del quotidiano Domani, affronta anche temi non di sua stretta competenza grazie al contributo di singoli esperti che, a seconda delle diverse occasioni, possono essere intervistati, oppure scrivere di proprio pugno.

Seguendolo da po’, apprezzando il suo metodo, le sue conoscenze e la sua capacità espressiva, voglio provare a dare il mio piccolo contributo alla sua richiesta di condividere le idee di noi lettori, affinché possa avere spunti per valutare come sviluppare il suo canale dall’autunno. Quindi questo è ciò che mi interessa provare ora ad analizzare in questo post. Se lo faccio qui e non con una e-mail diretta è perché mi va di scrivere e pubblicare per il gusto di farlo.

## Il pubblico e il contesto
Un’analisi dovrebbe partire da quello che è il pubblico attuale, ma anche da quello potenziale. Senza dati alla mano, parto banalmente da me e dai miei simili, perciò la dico brutta: in Italia manca una sorta di Sole 24 Ore “per poveri”, cioè lavoratori dipendenti, forse millenials o gen-z affamati di diritti civili, alla continua prova col mondo del lavoro e con a disposizione sempre maggiori strumenti finanziari (dalla app come semplice salvadanaio, alla possibilità di fare piccoli investimenti con l’home banking o con protocolli di finanza decentralizzata) e di cui forse non sanno cosa farsene perché nei prossimi mesi, o anni, di alta inflazione, averceli cento euro al mese da risparmiare o investire. Sono sì cittadini, ma anche soggetti economici che ogni giorno hanno a che fare con bollette, mutui, dichiarazioni dei redditi ed esercenti che sbuffano quando chiedono di pagare col bancomat. Insomma, quegli italiani che spesso Paolo Pagliaro (spalla destra e invisibile di Lilli Gruber nel programma Otto e mezzo su La7) prende in esame nel suo “Punto” ed è su quel terreno, quello del portafogli, che si manifesta la debolezza e la vulnerabilità dei singoli e i cui effetti si notano poi sui servizi comunali e sanitari e a ogni discussione di legge di bilancio. L’ambizione di spiegare la complessità economica perciò, oltre che lodevole, è pure necessaria. 

Forse una linea editoriale di questo genere, in Italia avrebbe poco riscontro, anzi diciamolo bene, poco mercato, paradossalmente nel mondo di chi ha a cuore, politicamente parlando, i problemi sociali, quindi delle fasce più deboli. Appena si parla di economia si percepisce sempre prima una sorta di tabù, come a dire che economia è uguale a capitalismo, poi una conseguente diffusa ignoranza perché l’approccio non è mai scientifico, ma filosofico. Negare l’homo economicus, però, non cambierà la realtà e soprattutto le condizioni di vita dei cittadini, soprattutto nelle loro minoranze. Anzi! E non è solo questione di benessere, pil e reddito pro capite. Per esempio, Stefano Feltri, nel suo libro, spiega anche la correlazione tra crisi economiche e conquista di maggiori diritti. Delle ragioni storiche sulla diffidenza verso l’economico proverò a dare una mia visione nei prossimi giorni.

## Il contenuto
Gli Appunti che maggiormente fanno emergere le conoscenze e la passione (con base sulla laurea alla Bocconi) di Stefano Feltri e che, foss’anche involontariamente, si uniscono tra loro come a seguire una linea editoriale, sono quelli più strettamente di carattere economico o che, nella loro analisi di fenomeni sociali e politici, per forza di cose hanno dei nessi con l’economia. È questo l’esempio della puntata del podcast sull’intelligenza artificiale, tecnologia che cita anche nel libro, considerandola come l’unica che nel prossimo futuro potrebbe avere dei risvolti positivi sulla produttività, quindi su salari e inflazione. Ma è solo un esempio per dire che poi, alla fine, con sfumature diverse, con l’economia tutto c’ha a che fare. Che piaccia o no. Tanto più in questa fase in cui, dopo quella di emergenza per la pandemia, il potere d’acquisto delle famiglie sta drasticamente calando; i prezzi delle materie prime e dell’energia sono sulle montagne russe; i paesi emergenti forse stanno effettivamente emergendo, ma sicuramente stanno pretendendo il peso economico corrispondente; il futuro delle banche, almeno quelle piccole e medie rimaste, è incerto; la transizione ecologica è avviata e avrà un suo costo che qualcuno, punto sul quale Feltri insiste molto, dovrà pagare. Insomma, un fase in cui stanno convergendo contemporaneamente molteplici fenomeni che per quanto siano macro, hanno delle ricadute anche sul micro.

C’è qualcuno che già lo fa (bene)? Una bella panoramica degli eventi economici della settimana la dà la consigliatissima e gratuita newsletter di Internazionale, Economica, a cura di Alessandro Lubello. A mancare sul panorama italiano sono:
- La divulgazione, in parole semplici e in chiave progressista, di nozioni altrimenti destinate solo al mondo accademico e a chi ha intrapreso o ha alle spalle un percorso di studi in economia e commercio.
- Una guida per almeno rimanere a galla in un mare burrascoso e pieno di balene.

## Il contenitore
Ciò che è interessante osservare del lavoro di Stefano Feltri è il modo in cui si sia fatto, libro escluso, editore di se stesso. Ha aperto su Substack la newsletter con la quale ha raccolto alcune migliaia di contatti; lui accede, scrive, talvolta inserisce un’immagine generata da Midjourney o simile e clicca il pulsante “Spedisci”. Registra e pubblica il podcast, credo in maniera alquanto casalinga, nel quale contano molto i contenuti e gli ospiti, tanto che uno starnuto di Stefano Massini - chissenefrega - non è stato tagliato. A un certo punto, però, la questione di come monetizzare, oltre la promozione del proprio libro, si porrà tanto da non poter più regalare tempo.

Non ero riuscito a partecipare molto alle dirette Instagram nelle quali Stefano Feltri incontrava la community che si stava via via consolidando attorno al nuovo format di Appunti. Ricordo però che era molto (e lo è ancora) interessato all’opinione dei fruitori dei suoi contenuti e allo stesso tempo precisò (più o meno dovrei citare le parole, ma vado a memoria)che non si trattava di un modello partecipativo e democratico.

Tuttavia, mi vengono in mente due progetti editoriali che sto seguendo con attenzione, da osservatore. Seppur distinti tra loro, entrambi fanno parte di Stripe, una piattaforma di pagamento online che punta a semplificare, per le aziende, l’accettazione dei pagamenti e che, lo dico per esperienza diretta, ha effettivamente rivoluzionato il modo in cui le transazioni finanziarie vengono gestite online.
- Il primo progetto è [Stripe Press](https://press.stripe.com), di fatto una casa editrice le cui pubblicazioni vogliono essere utili e di ispirazione alle startup e alle aziende innovative.
- Il secondo progetto è [Works in Progress](https://worksinprogress.co), un magazine online che vuole raccogliere le "idee migliori" delle "menti più interessanti del mondo". Nel logo del progetto, se così si può chiamare, appare il ritratto stilizzato di Viktor Zhdanov, di cui parlerò poche righe più avanti.

Detti così entrambi sembrano usciti da Silicon Valley, la serie, in cui tutti i founder, guru e magnati voglio "rendere il mondo un posto migliore" perché lo storytelling ecceterea eccetera. Sicuramente sono quella cosa lì, ma anche questi li analizzerò più avanti dedicandogli un post, perché secondo me vale la pena conoscerli.

Qui li cito in realtà per parlare di un terzo progetto che fa parte di Works in Progress, ma in collaborazione con Stripe Press e con quella mente brillante di Stewart Brand, creatore del Whole Earth Catalog e da molti considerati il vero ispiratore del mito della Silicon Valley come la conosciamo oggi. Il terzo progetto è Books in Progress.

Anche nel logo, se così si può chiamare, di Books in Progress è raffigurato Viktor Zhdanov, ma questa volta senza vederne il viso perché coperto da un libro che sta leggendo. Viktor Zhdanov è stato uno scienziato con un background in virologia ed epidemiologia e vice ministro della salute dell'Unione Sovietica, guidando una campagna di successo che conteneva il vaiolo in Russia. Con questa esperienza, nel 1958 Zhdanov sostenne che l'Organizzazione Mondiale della Sanità avrebbe dovuto condurre campagne in tutto il mondo per mettere in quarantena, isolare e vaccinare le persone fino a quando il virus Variola non fosse stato eliminato. Dopo aver lottato per anni per trovare il sostegno finanziario e le risorse politiche utili per eliminare la malattia nei paesi poveri e densi come l'India, il vaiolo è stato dichiarato sradicato in tutto il mondo due decenni dopo, nel 1980. «Zhdanov non è l'unica figura che merita credito per questo sforzo, ovviamente, poiché innumerevoli altri scienziati, ministri, operatori sanitari e persone comuni sono stati coinvolti nel gigantesco sforzo di eliminare il vaiolo una volta per tutte.»

Nel suo libro Stefano Feltri parla dell'inflazione come di una seconda pandemia. In primis perché è succeduta in pochissimo tempo a quella sanitaria, sicuramente anche con delle correlazioni legate al modo in cui i governi hanno immesso liquidità per sostenere famiglie e imprese nei periodi di lockdown, poi perché anche l'inflazione non è stata localizzata, ma sta interessando praticamente tutti gli stati. Per questo motivo crea un parallelo: come la risposta al virus del Covid è stata globale e bene o male coordinata, così dovrebbe essere la risposta economica all'inflazione.

Ma cosa c'entra Viktor Zhdanov con un progetto editoriale, anzi due? «La sua visione e le sue imprese sulla campagna rappresentano gli ideali di Works in Progress: vedere la possibilità dove gli altri vedono la disperazione, persuadere con la ragione e le prove e spingere i confini del benessere globale con l'ingegno umano.» Io aggiungo anche la cooperazione e la collaborazione. Books in progress è quello che viene chiamato uno "strumento di redazione pubblico": le bozze saranno rese disponibili per il commento del pubblico, consentendo la collaborazione diretta tra autore e lettore. Il lettore può commentare un passaggio del testo o rispondere a un altro commento. L'autore accetterà o non acceterà questi commenti. Una volta che l'autore implementa i commenti, verrà creata una nuova bozza e quella precedente archiviata, finché il libro non andrà in stampa.

No, non c'entra niente il motto dell'uno vale uno. Semmai il suo esatto contrario: nel 2023 possiamo dire di avere a disposizione tutti gli strumenti affinché uno possa fare tutto da sé, ma di fronte alle sfide, grandi o piccole, macro o micro che siano, la cooperazione e la collaborazione, pur richiedendo molto impegno e altrettante fatiche, possono contribuire al successo e ai miglioramenti. Impossibili senza la formazione e l'informazione. E le sfide che ci aspettano, ne sono convinto, c'entreranno molto con l'economia.
